<p dir="ltr" style="text-align: left;">Ülkemizin sosyal, ekonomik, çevresel, siyasal, altyapısal ve teknolojik olarak birçok hedefi vardır. Ekonomik anlamdaki hedeflerimize bakacak olursak İstanbul'u önemli finans şehirlerinden biri haline getirmek, sosyal güvenlik açığını yüzde 1'e indirmek, büyüme oranlarını sürdürülebilir olarak yükseltmek, giyim yiyecek ve otomotiv sektörlerinde önemli ihracatlar yapmak söylenilebilir. Çevresel hedeflerimize bakarsak orman varlığını arttırmak, jeotermal kaynaklarımızın tamamını kullanmak, Türkiye kıyılarını dünyanın en temiz kıyıları haline getirebilmek için gerekli çevre yönetim sistemini kurmak ve nesli tükenme tehlikesiyle karşı karşıya olan türlerin korunmasını sağlamak çevre faktörlerimizden bazılarıdır. Teknoloji alanında ise bilgi ve teknoloji ihraç eden bir ülke haline gelmek, araştırma ve geliştirme kapasitemizin artırılması ve girişimcilik ekosisteminin etkinliğinin artırılması da bu alandaki hedeflerimizden bazılarıdır. Ben bilgisayar mühendisliği öğrencisi olduğum için teknoloji ve yazılım alanındaki hedeflerimiz beni daha yakından ilgilendiriyor. Yazılım sektörünün en önemli özelliği, diğer tüm sektörlerin yazılıma ihtiyacı olmasıdır. Artık günümüzün rekabet koşullarında her sektörde yazılım sektörünün desteği ile uygulamalar geliştirilmesi gerekiyor, aksi halde sektördeki konumunu koruyamayabilir. Bu sebeple yazılım sektörü diğer sektörlerin lokomotifi haline geldi. Yazılım alanında yapılan AR-GE çalışmaları hem bu sektörün önünü açmakta hem de gelişmesine katkıda bulunup daha yenilikçi uygulamaların ortaya çıkmasını sağlamakta. Bankacılıktan otomotive, eğitimden sağlığa her alanda günlük yaşantımıza giren bu uygulamalar bir taraftan hayatımızı kolaylaştırırken diğer taraftan da bazı riskleri beraberinde getiriyor. Tüm uygulamalarda bulunan kişisel bilgilerimiz, yaptığımız tüm finans hareketlerimizin ve müşteri bilgilerimizin sistemden yok olma olasılığı var. Bu bilgilerin düşman veya rakiplerin eline geçme olasılığı bu konuda bence bir risk. Bu konuya önlem olarak ise yazılımda güvenliği sağlamanın çok önemli olduğunu görüyoruz. Benim hedefim bölümümü başarıyla bitirip ilerde iyi bir yazılımcı olmak, belki de yazılım sektöründe oluşabilecek az önce bahsettiğimiz güvenlik sorunlarına karşı önlem alacak ve müşterilerin bilgilerinin sızmasına engel olacak iyi bir yazılımcı olmak.</p>